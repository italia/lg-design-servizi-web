Contesto
========

Le precedenti *«Linee guida per i siti web delle pubbliche amministrazioni»*,
previste dall'art. 4 della Direttiva del Ministro per la Pubblica
Amministrazione e l'innovazione 26 novembre 2009, n. 8, intendevano indicare
alle PA:

- criteri e strumenti per la riduzione dei siti web pubblici obsoleti;
- strumenti di miglioramento dei siti attivi;
- modalità di gestione e aggiornamento dei contenuti web;
- i contenuti minimi.

A tal fine, le linee guida erano finalizzate a delineare gli aspetti
fondamentali del processo di sviluppo progressivo di siti e servizi online e di
offerta di informazioni di qualità rivolte al cittadino.

Con l'evoluzione del contesto tecnologico e normativo, sia nazionale che
europeo, si è reso necessario procedere a un adeguamento della metodologia e
degli strumenti per la progettazione, realizzazione, gestione e monitoraggio dei
servizi pubblici digitali.

Il Dipartimento per la Trasformazione Digitale e AGID rendono disponibili su
https://designers.italia.it un insieme di indicazioni e strumenti operativi di
ausilio alla progettazione, sviluppo e manutenzione di siti internet e servizi
digitali con lo scopo di fornire un supporto evolutivo per l'attuazione delle
presenti linee guida.
