Introduzione
============

Scopo
-----

Le presenti linee guida hanno lo scopo di definire e orientare la progettazione
e la realizzazione dei siti internet e servizi digitali erogati dalle pubbliche
amministrazioni, secondo quanto definito dall'articolo 53 del D.Lgs. 7 marzo
2005, n. 82 e s.m.i. recante il Codice dell'Amministrazione Digitale (di seguito
CAD).

I siti internet e i servizi digitali della PA DEVONO rispettare i principi
elencati all'art. 53 del CAD.

Le presenti linee guida:

- annullano e sostituiscono le precedenti «Linee guida per i siti web delle PA»
  previste dall'art. 4 della Direttiva del Ministro per la Pubblica
  Amministrazione e l'innovazione 26 novembre 2009 n. 8 nonché quant'altro ad
  esse correlato;
- sono emesse ai sensi dell'art. 71 del CAD e della Determinazione AGID n. 160
  del 2018 recante «Regolamento per l'adozione di linee guida per l'attuazione
  del Codice dell'Amministrazione Digitale»;
- contengono un elenco di regole tecniche, per la cui implementazione di
  dettaglio DOVREBBERO essere utilizzatele indicazioni, gli strumenti, i modelli
  e i kit resi disponibili sul sito https://designers.italia.it.

Per l'implementazione delle presenti linee guida viene inoltre messo a
disposizione un manuale operativo su https://designers.italia.it. Il manuale è
da intendersi come strumento tecnico, non vincolante, a supporto delle PA.

Soggetti destinatari
--------------------

I destinatari delle presenti linee guida sono le pubbliche amministrazioni, così
come definite nell'art. 2, comma 2, lett. (a) del CAD.
