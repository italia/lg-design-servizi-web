Introduzione
============

Scopo
-----

Le presenti linee guida hanno lo scopo di definire e orientare la progettazione
e la realizzazione dei servizi digitali erogati dalle amministrazioni, secondo
quanto definito dagli articoli 7, 53 e 54 del D.Lgs. 7 marzo 2005, n. 82 e
s.m.i. recante il Codice dell'Amministrazione Digitale (di seguito CAD).

Il documento contiene un elenco di regole tecniche, per la cui implementazione
di dettaglio potranno essere di supporto gli strumenti forniti sul sito
https://designers.italia.it.

I servizi pubblici digitali devono rispettare i principi elencati all'art. 53
del CAD:

- accessibilità,
- elevata usabilità e reperibilità anche da parte delle persone disabili,
- completezza di informazione,
- chiarezza di linguaggio,
- affidabilità,
- semplicità di consultazione,
- qualità,
- omogeneità e interoperabilità.

Le presenti linee guida:

- annullano e sostituiscono le precedenti "Linee guida per i siti web delle PA"
  previste dall'art. 4 della Direttiva del Ministro per la Pubblica
  Amministrazione e l'innovazione 26 novembre 2009 n. 8;
- sono emesse ai sensi dell'art. 71 del CAD e della Determinazione AGID n. 160
  del 2018 recante "Regolamento per l'adozione di linee guida per l'attuazione
  del Codice dell'Amministrazione Digitale".

Soggetti destinatari
--------------------

I destinatari delle presenti linee guida sono le pubbliche amministrazioni,
così come definite nell'art. 2, comma 2, lett. a) del CAD.

Si rammenta che le indicazioni di seguito elencate sono rilevanti ai fini della
misurazione e della valutazione della performance sia organizzativa sia
individuale previste dagli articoli 8 e 9 del D. Lgs. 27 ottobre 2009, n. 150,
di attuazione della L. 4 marzo 2009, n. 15, in materia di ottimizzazione della
produttività del lavoro pubblico e di efficienza e trasparenza delle pubbliche
amministrazioni.

.. forum_italia::
  :topic_id: 23509
  :scope: document
