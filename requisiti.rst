Requisiti
=========

Accessibilità
-------------

- **Finalità**: rendere accessibili a tutti gli utenti il contenuto, la
  struttura e il comportamento degli strumenti informatici, secondo i requisiti
  di legge.

- **Azioni richieste**:

  - DEVE essere garantito il rispetto dei dettami della L. 4/2004 e s.m.i. e
    delle correlate "Linee guida sull'accessibilità degli strumenti
    informatici", emanate da AGID con Determinazione n. 396 in data 8 settembre
    2020.

- **Riferimenti normativi**: [L. 4/2004], [LG_ACCESS]

- **Indicazioni e strumenti a supporto**: [Des_IT]

Affidabilità, trasparenza e sicurezza
-------------------------------------

- **Finalità**: progettare e sviluppare servizi digitali che garantiscano la
  trasparenza delle informazioni e la sicurezza, nel rispetto della normativa
  unionale e nazionale in materia di protezione dei dati personali.

- **Azioni richieste**:

  - DEVE essere garantita la protezione dei dati personali nello sviluppo di un
    sito web o di un servizio digitale, fin dalla progettazione e per
    impostazione predefinita, nel rispetto dell'art. 25 del GDPR e delle Line
    guida del Comitato europeo per la protezione dei dati nelle "Linee guida
    4/2019 sull'articolo 25 - Protezione dei dati fin dalla progettazione e per
    impostazione predefinita" adottate dal Comitato europeo per la protezione
    dei dati il 20 ottobre 2020;
  - DEVE essere rispettato almeno il livello base di sicurezza stabilito dalle
    «Misure minime di sicurezza ICT per le pubbliche amministrazioni», ove non
    sia specificamente richiesto un livello superiore dal citato documento,
    fermo restando - in ogni caso e al fine di una effettiva protezione dei dati
    personali - che DEVE sempre essere effettuata la necessaria e puntuale
    valutazione in merito a quanto stabilito agli artt. 5, par. 1, lett. f) e 32
    del GDPR;
  - DEVONO essere poste in atto misure tecniche e organizzative atte a garantire
    un livello di sicurezza adeguato al rischio, nel rispetto di quanto
    richiesto all'art. 32 del GDPR e in ottica di responsabilizzazione ai sensi
    dell'art. 5, par. 2 del GDPR;
  - prima di procedere al trattamento, in presenza di un rischio elevato per i
    diritti e le libertà delle persone fisiche, DEVE essere effettuata,
    considerati la natura, l'oggetto, il contesto e le finalità del trattamento,
    una valutazione d'impatto sulla protezione dei dati ai sensi dell'art. 35
    del GDPR e, al ricorrere delle condizioni previste dall'art. 36 del GDPR,
    DEVE essere altresì consultato il Garante per la protezione dei dati
    personali, anche alla luce delle "Linee guida in materia di valutazione
    d'impatto sulla protezione dei dati e determinazione della possibilità che
    il trattamento "possa presentare un rischio elevato" ai fini del regolamento
    (UE) 2016/679", come modificate e adottate dal Comitato europeo per la
    protezione dei dati il 4 ottobre 2017;
  - DEVE essere pubblicata, sul singolo sito, l'informativa sul trattamento dei
    dati personali e, laddove individuato quale base giuridica del trattamento,
    altresì richiesto il consenso eventualmente anche con riferimento all'uso
    dei c.d. cookie;
  - DEVONO essere rese agli utenti, sul trattamento dei loro dati personali,
    informazioni concise, trasparenti, intelligibili, facilmente accessibili,
    formulate con un linguaggio semplice e chiaro, specialmente nel caso
    d'informazioni destinate ai minori, nel rispetto dell'art. 12 del GDPR;
  - DOVREBBE essere chiaramente visibile, su ogni pagina del sito, un link
    diretto all'informativa sul trattamento dei dati personali che riporti una
    dicitura di uso comune (come "Privacy", "Informativa sulla privacy" o
    "Informativa sulla protezione dei dati");
  - DEVE essere fornito, al momento della raccolta dei dati personali in
    ambiente online, il link all'informativa sul trattamento dei dati personali
    o, in alternativa, DEVONO essere messe a disposizione le informazioni sul
    trattamento dei dati sulla stessa pagina in cui sono raccolti i dati
    personali;
  - qualora i siti web o i servizi digitali siano specificamente indirizzati a
    soggetti con disabilità, DEVE essere possibile ai relativi utenti fruire
    effettivamente dei contenuti dell'informativa sul trattamento dei dati
    personali;
  - qualora i siti web o i servizi digitali siano specificamente indirizzati ai
    minori d'età, l'informativa da rendere agli interessati DEVE essere
    predisposta utilizzando un linguaggio semplice e chiaro, in modo che un
    minore possa comprendere facilmente i relativi contenuti;
  - qualora l'erogazione di servizi digitali avvenga mediante applicazioni per
    dispositivi mobili (app), le necessarie informazioni sul trattamento dei
    dati personali DEVONO riguardare specificamente l'app e non meramente
    l'informativa generica della pubblica amministrazione che è proprietaria
    dell'app o che la mette a disposizione pubblicamente e DEVONO essere messe a
    disposizione presso gli store delle app prima del download; una volta
    installata l'app, le informazioni DEVONO continuare a essere facilmente
    accessibili al suo interno, ad esempio garantendo che tali informazioni non
    siano mai a più di due "tocchi" di distanza includendo un'opzione "Privacy"
    o "Protezione dei dati" nella funzione di menù dell'app;
  - DEVONO essere pubblicati i dati di contatto del responsabile della
    protezione dei dati (RPD) che la PA è tenuta a designare, ai sensi dell'art.
    37 del GDPR Regolamento; tali dati di contatto DEVONO essere pubblicati sul
    sito web dell'amministrazione, all'interno di una sezione facilmente
    riconoscibile dall'utente e accessibile già dalla homepage, oltre che
    nell'ambito della sezione dedicata all'organigramma dell'ente e ai relativi
    contatti, ai sensi del *"Documento di indirizzo su designazione, posizione e
    compiti del Responsabile della protezione dei dati (RPD) in ambito
    pubblico"* allegato al Provvedimento 29 aprile 2021, n. 186 emesso dal
    Garante per la protezione dei dati personali;
  - DEVE essere effettuata un'attenta valutazione in merito all'effettiva
    necessità di ricorrere all'utilizzo di cookie o altri strumenti di
    tracciamento nell'ambito di un sito web o un servizio digitale rispetto alle
    finalità perseguite dalla PA; tale valutazione DEVE riguardare, altresì, la
    base giuridica degli eventuali successivi trattamenti che si intendono porre
    in essere attraverso i dati personali raccolti dai dispositivi degli utenti
    sulla base dell'art. 122 del Codice privacy, tenendo conto anche delle
    garanzie da assicurare in relazione a possibili trasferimenti di dati verso
    Paesi terzi che, in ogni caso, DEVONO avvenire nel rispetto degli artt. 44 e
    ss. del GDPR;
  - qualora nel sito web e nel servizio digitale siano utilizzati i c.d. cookie
    o altri strumenti di tracciamento, gli utenti DEVONO essere informati in
    merito all'impiego degli stessi, ai sensi degli artt. 12-13 del GDPR e 122
    del Codice privacy, con le modalità illustrate nelle "Linee guida cookie e
    altri strumenti di tracciamento" del Garante per la protezione dei dati
    personali in data 10 giugno 2021, che integrano e precisano quanto
    illustrato nel precedente provvedimento recante "Individuazione delle
    modalità semplificate per l'informativa e l'acquisizione del consenso per
    l'uso dei cookie" in data 8 maggio 2014, n. 229, anche con riferimento
    all'eventuale consenso, ove necessario; anche laddove l'utente non intenda
    prestare il proprio consenso all'archiviazione di informazioni sul proprio
    dispositivo o all'accesso alle informazioni ivi archiviate, DEVE essere
    assicurata, in ogni caso, la piena fruibilità del sito web o del servizio
    digitale;
  - qualora si intenda delegare a fornitori di servizi informatici (ad es.
    fornitori di servizi web, di servizi di hosting o cloud computing) alcune
    attività che comportino il trattamento di dati personali, DEVE esser fatto
    ricorso unicamente a soggetti che presentino garanzie sufficienti per
    mettere in atto misure tecniche e organizzative adeguate, in modo tale che
    il trattamento soddisfi i requisiti del GDPR e garantisca la tutela dei
    diritti dell'interessato; tali soggetti DEVONO essere nominati responsabili
    del trattamento ai sensi dell'art. 4, n. 8) del GDPR e nel rispetto di
    quanto richiesto all'art. 28 del GDPR; in particolare, DEVE individuarsi una
    corretta ripartizione delle responsabilità tra titolare e responsabile per
    quanto concerne il trattamento dei dati personali effettuato nell'ambito dei
    siti web e dei servizi digitali, anche in relazione all'adozione di adeguate
    misure tecniche e organizzative di sicurezza, evitando, in particolare,
    sproporzionati esoneri di responsabilità, soprattutto in caso di contratti
    standard, con margini di negoziazione pressoché nulli in capo al titolare
    del trattamento; PUÒ, inoltre, essere previsto che il responsabile possa
    ricorrere ad altro responsabile, individuando misure organizzative volte a
    garantire alla PA titolare del trattamento idonei strumenti di controllo
    delle attività di trattamento effettuate sotto la propria responsabilità;
    DOVREBBE essere previsto, infine, che, qualora tali fornitori di servizi
    siano stabiliti in Paesi terzi, DEVONO essere soddisfatte le condizioni
    previste dagli artt. 44 e ss. del GDPR ai fini della liceità del
    trasferimento dei dati personali in tali Paesi (anche ai sensi delle
    *"Guidelines 07/2020 on the concepts of controller and processor in the
    GDPR"*, adottate dal Comitato europeo per la protezione dei dati il 7 luglio
    2021);
  - DEVONO inserirsi i trattamenti di dati personali effettuati mediante il sito
    web o il servizio online nel Registro dei trattamenti, ai sensi dell'art. 30
    del GDPR.

- **Riferimenti normativi**: [GDPR], [Codice privacy], [GPDP 229/2014], [GPDP
  243/2014], [EDPB LG DPIA], [EDPB LG ART. 25], [GPDP 186/2021], [GPDP LG
  COOKIE], [EDPB LG 7/2020], [Direttiva (UE) 2016/1148] e [D. Lgs. 65/2018]

- **Indicazioni e strumenti a supporto**: [Des_IT]

Semplicità di consultazione ed esperienza d'uso
-----------------------------------------------

- **Finalità**: progettare, realizzare e mantenere siti internet e servizi
  digitali utili e facili da usare, secondo una metodologia di progettazione
  centrata sull'utente.

- **Azioni richieste**:

  - SI DEVE adottare un approccio progettuale orientato alle persone capace di
    coinvolgere, ascoltare e osservare gli utenti nelle fasi di analisi,
    ideazione, progettazione, sviluppo e manutenzione del sito/servizio in
    un'ottica di miglioramento continuo, secondo una logica iterativa,
    utilizzando ove possibile metodologie *agile*;
  - SI DEVONO definire e valutare in modo esplicito obiettivi, destinatari,
    processi e attori nella progettazione del sito/servizio;
  - SI DEVONO svolgere attività di ricerca con utenti, per definire e valutare
    in modo esplicito le caratteristiche e i bisogni delle persone rispetto allo
    specifico contesto d'uso per il quale si sta progettando il sito/servizio;
  - SI DEVONO mappare gli scenari d'uso e le funzionalità del sito/servizio dal
    punto di vista degli utenti per creare prototipi che verifichino la
    soluzione progettuale adottata e la sua usabilità;
  - SI DEVONO tenere presenti i risultati delle ricerche effettuate con utenti
    per la definizione dell'architettura dell'informazione;
  - SI DEVONO condurre test di usabilità per comprendere se i servizi digitali,
    esistenti o in fase di progettazione, corrispondano alle esigenze degli
    utenti;
  - SI DEVONO utilizzare ontologie e vocabolari controllati standard della
    Pubblica Amministrazione;
  - SI DEVE utilizzare un linguaggio e un'organizzazione dei contenuti adeguati
    all'utente destinatario;
  - SI DEVE rendere facilmente trovabile, mediante motori di ricerca esterni
    (ove consentito dalle vigenti normative) e interni al sito, il contenuto
    pubblicato;
  - SI DOVREBBE pubblicare, su ogni pagina del sito internet, la data
    dell'ultimo aggiornamento o verifica del contenuto.

- **Riferimenti normativi**: [LG_ACCESS], [LG_INTEROP]

- **Indicazioni e strumenti a supporto**: [Des_IT]

Monitoraggio dei servizi
------------------------

- **Finalità**: analizzare e migliorare l'esperienza d'uso dei siti/servizi
  digitali mediante la rilevazione qualitativa e quantitativa dei dati di
  fruizione.

- **Azioni richieste**:

  - SI DEVONO effettuare la raccolta e l'analisi statistica del traffico e del
    comportamento utente rispetto all'accesso e utilizzo di siti e servizi
    digitali;
  - SI DEVONO pubblicare le informazioni, opportunamente aggregate e
    anonimizzate, derivanti dal monitoraggio statistico attivato sul singolo
    sito e/o servizio;
  - SI DOVREBBE adottare la piattaforma Web Analytics Italia (WAI), avendo cura
    di informarne adeguatamente gli utenti ai sensi degli artt. 12 e 13 del GDPR
    e 122 del Codice privacy e assicurando il rispetto di quanto previsto nelle
    richiamate *"Linee guida cookie e altri strumenti di tracciamento"* emanate
    dal Garante per la protezione dei dati personali;
  - SI DEVE consentire agli utenti di comunicare facilmente all'amministrazione
    il livello di soddisfazione ed eventuali difficoltà riscontrate, rispetto
    alla qualità dell'informazione e dei servizi on line;
  - SI DEVONO condurre attività di raccolta, analisi e valutazione dei feedback
    degli utenti relativi alla qualità percepita;
  - SI DOVREBBE condurre un'attività di manutenzione evolutiva dei siti internet
    e servizi digitali, facendo ricorso alle principali metodologie di testing e
    ricerca quantitativa e qualitativa.

- **Riferimenti normativi**: [art. 7, comma 3 del CAD], [GDPR], [Codice
  privacy], [GPDP 229/2014], [GPDP LG COOKIE]

- **Indicazioni e strumenti a supporto**: [Des_IT]

Interfaccia utente
------------------

- **Finalità**: mettere a disposizione interfacce utenti semplici da utilizzare.

- **Azioni richieste**:

  - SI DEVONO utilizzare, ove disponibili, modelli di design realizzati per
    specifiche tipologie di siti internet e servizi digitali;
  - SI DEVONO realizzare, nell'ambito dello stesso sito internet o servizio
    digitale, interfacce coerenti nello stile e nell'esperienza d'uso,
    privilegiando le indicazioni e gli strumenti previsti su
    https://designers.italia.it;
  - SI DEVONO realizzare interfacce che si adattino al dispositivo dell'utente.

- **Riferimenti normativi**: [LG_ACCESS]

- **Indicazioni e strumenti a supporto**: [Des_IT]

Integrazione delle piattaforme abilitanti
-----------------------------------------

- **Finalità**: prevedere un'esperienza d'uso comune alle diverse procedure on
  line.

- **Azioni richieste**:

  - SI DEVE garantire l'accesso ai servizi digitali della PA con i sistemi di
    autenticazione previsti dal CAD, nel rispetto del principio di
    minimizzazione di dati e assicurando che, nell'ambito delle procedure di
    autenticazione informatica, siano acquisiti e successivamente trattati solo
    dati personali degli utenti (attributi dell'identità digitale) adeguati,
    pertinenti e limitati a quanto necessario rispetto alle finalità per cui
    sono trattati;
  - DEVE valutarsi la sussistenza di un'idonea base giuridica, ai sensi degli
    artt. 5, par. 1, lett. a) e 6 del GDPR e dell'art. 2-ter del Codice privacy,
    e di adeguate garanzie, ai sensi degli artt. 44 e ss. del GDPR, qualora si
    intenda utilizzare eventuali elementi di terze parti incorporati sui propri
    siti web (ad es. font tipografici, video player, social plug-in, ecc.), che
    possono comportare la comunicazione di dati personali a terzi e, in alcuni
    casi, anche il trasferimento dei dati personali in Paesi terzi;
  - SI DEVE consentire agli utenti di effettuare i pagamenti online mediante gli
    strumenti di pagamento previsti dal CAD.

- **Riferimenti normativi**: [art. 5, comma 1; art. 62; art. 64, comma
  2-quarter; art. 64-bis, comma 1-bis del CAD], [GDPR], [Codice privacy], [Reg.
  UE eIDAS]

- **Indicazioni e strumenti a supporto**: [Des_IT]

Licenze
-------

- **Finalità**: privilegiare l'applicazione di una licenza aperta ai contenuti.

- **Azioni richieste**:

  - SI DEVE associare ai contenuti una licenza aperta, ove non diversamente
    previsto dalla vigente normativa;
  - SI DEVE inserire il link alla licenza adottata riportando la versione
    aggiornata della stessa.

- **Riferimenti normativi**: [CAD], [LG_RIUSO], [LG_DOC], [LG_PAT]

Attuazione
----------

- **Finalità**: assicurarsi che le attività di progettazione, sviluppo e
  manutenzione di siti e servizi digitali rispondano alle presenti linee guida.

- **Azioni richieste**:

  - SI DEVE inserire la seguente dicitura all'interno della documentazione dei
    contratti pubblici concernenti l'affidamento di attività di progettazione,
    sviluppo e manutenzione di siti internet e servizi digitali: «Il fornitore
    incaricato deve rispettare le indicazioni riportate nelle Linee guida di
    design per i siti internet e i servizi digitali della PA».
